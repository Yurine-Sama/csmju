ปรัชญาสาขาวิชาวิทยาการคอมพิวเตอร์

คณะวิทยาศาสตร์ มหาวิทยาลัยแม่โจ้

ปรัชญาการศึกษาของมหาวิทยาลัยแม่โจ้ 
จัดการศึกษาเพื่อเสริมสร้างปัญญาในรูปแบบการเรียนรู้จากการปฏิบัติที่บูรณาการกับการทํางานตามอมตะโอวาท 
งานหนักไม่เคยฆ่าคน มุ่งให้ผู้เรียน มีทักษะการเรียนรู้ตลอดชีวิต สามารถพัฒนาทักษะเดิม สร้างเสริมทักษะใหม่ 
มีวิธีคิดของการเป็นผู้ประกอบการ มีการใช้เทคโนโลยีดิจิทัลและการสื่อสาร 
มีความตระหนักต่อสังคมวัฒนธรรมและสิ่งแวดล้อม ยึดมั่นในความสัมพันธ์ระหว่างมหาวิทยาลัยกับชุมชน 
ตามจุดยืนของมหาวิทยาลัยแม่โจ้ ที่ว่า มหาวิทยาลัยแห่งชีวิต ปรัชญาหลักสูตรฯ จัดการศึกษาเพื่อการพัฒนาเทคโนโลยี 
และส่งเสริมการสร้างนวัตกรรม เรียนรู้จากการปฏิบัติที่บูรณาการกับการทำงาน 
มุ่งให้ผู้เรียนมีความสามารถด้านวิชาการและวิชาชีพทางด้านวิทยาการคอมพิวเตอร์ มีทักษะการเรียนรู้ตลอดชีวิต 
มีวิธีคิดของการเป็นผู้ประกอบการ มีความตระหนักต่อสังคม วัฒนธรรมและสิ่งแวดล้อม ตามจุดยืนของมหาวิทยาลัยแม่โจ้


ความสำคัญสาขาวิชาวิทยาการคอมพิวเตอร์

คณะวิทยาศาสตร์ มหาวิทยาลัยแม่โจ้

หลักสูตรวิทยาศาสตรบัณฑิต สาขาวิชาวิทยาการคอมพิวเตอร์ ได้พัฒนาขึ้นเพื่อยกระดับกำลังคนให้เพิ่มขีดความสามารถด้านวิชาการและวิชาชีพในกลุ่มอุตสาหกรรมดิจิทัล ตอบสนองการเรียนรู้ในศตวรรษที่ 21 และกระแสการเปลี่ยนแปลงทางด้านเทคโนโลยีสารสนเทศ ซึ่งเป็นไปตามทิศทางการพัฒนาทางด้านเศรษฐกิจและสังคม โดยสร้างความเชี่ยวชาญและทักษะที่หลากหลายได้แก่ การพัฒนาระบบอย่างเต็มรูปแบบ (Full Stack Developer) วิทยาศาสตร์ข้อมูล (Data Scientist) การพัฒนาด้านปัญญาประดิษฐ์ (Artificial Intelligence Engineer) และการบริหารจัดการดูแลระบบเครือข่ายคอมพิวเตอร์ (System Administrator) อีกทั้งยังสามารถบูรณาการองค์ความรู้โดยเฉพาะอย่างยิ่งทางการเกษตร และวิทยาศาสตร์ประยุกต์


วัตถุประสงค์สาขาวิชาวิทยาการคอมพิวเตอร์

คณะวิทยาศาสตร์ มหาวิทยาลัยแม่โจ้

1) ผลิตบัณฑิตที่มีความรู้ความสามารถในวิชาการและวิชาชีพด้านวิทยาการคอมพิวเตอร์ ที่ทันต่อกระแสการเปลี่ยนแปลงและสอดคล้องกับทิศทางการพัฒนาเศรษฐกิจและสังคม ซึ่งสามารถทำงานร่วมกับผู้อื่นได้ดี บนพื้นฐานของคุณธรรม จริยธรรมและจรรยาบรรณทางอาชีพ 
2) ผลิตบัณฑิตที่มีความสามารถในการคิด วิเคราะห์ปัญหาและเลือกวิธีการแก้ไขปัญหาเชิงระบบ (Systematic Thinking) ได้อย่างเหมาะสม 
3) ผลิตบัณฑิตที่สามารถสร้างสรรค์ผลงานทางด้านวิทยาการคอมพิวเตอร์ ที่บูรณาการองค์ความรู้ในสาขาวิชาต่างๆ โดยเฉพาะอย่างยิ่งทางการเกษตร และวิทยาศาสตร์ประยุกต์